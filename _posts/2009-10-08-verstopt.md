---
layout: post
title: Verstopt
---
Er was eens een gezin in een kleine Vlaamse gemeente. Het gezin bestond uit een babytje, een meisje, een jongen, een mama en een papa.

Zoals bijna elke avond ging papa met de jongen en het meisje, nadat ze flink hun pyjama hadden aangedaan, naar boven. Voor de kindjes was het immers tijd om te gaan slapen.

Terwijl mama beneden het babytje borstvoeding aan het geven was, zou papa eerst nog een verhaaltje voorlezen. Dat was ook al weer een tijdje geleden. Hij had zich nog zo voorgenomen om dat meer te doen.

Plots, plots riep mama: _"Papa, kom naar beneden, het regent binnen!"_ Papa ging rustig naar beneden want het zou best wel meevallen. Toen hij beneden kwam was het echter meteen duidelijk: **er was een probleem!**

Nu papa wist hoe ernstig de situatie was liep hij terug naar boven, op zoek naar de bron van al dat nat. Hij kon niet snel genoeg boven zijn. Ondertussen waren de kindjes ook al mee beneden en terug naar boven gelopen. Het zag er naar uit dat ze niet direct in hun bed zouden liggen.

> Het dakje boven de veranda stond vol water. De afvoerpijp zat verstopt en het water kon nergens anders naartoe dan over de rand, de veranda binnen.

Mama was bij de buren om hulp gaan vragen en deze waren eveneens bereid om even op de 3 kindjes te letten. Ondertussen was de buurjongen samen met papa aan het proberen om het water van dat dakje te krijgen.

Plots, plots riep mama: _"Papa, het water komt door de spotjes in het plafond naar beneden!"_ Samen met de buurjongen donderde papa van de trap. Terwijl papa met een beitel gaten in het plafond maakte, het was een vals plafond van gyproc, liep mama naar de kelder om de elektriciteit af te zetten. Het water spoot uit het plafond. 

> De hele veranda stond onder water.

Toen al het water van het dakje was, was het gestopt met regenen en ook binnen was het bijna opgehouden met 'regenen'.

Een schoonbroer, goed gereedschap en een paar uur later was de verstopping opgelost en lag iedereen veilig, droog in zijn bed.

De volgende dag zat er voor mama en papa niets anders op dan het slagveld op te ruimen.

En ze leefden nog droog en gelukkig.